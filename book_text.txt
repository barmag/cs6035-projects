مقدمة البرنامج السلام عليكم ورحمة الله وبركاته أهلا وسهلا بيكم في حلقة جديدة من برنامج الدحيح سنة ٢٠١٤ ظهرت على الإنترنت أول حلقة من برنامج الدحيح برنامج تبسيط علوم يقدمه طالب بالجامعة الأمريكية وخلال سبع سنين، البرنامج عمل أكثر من ٣٠٠ حلقة عدوا المليار مشاهدة على الفيسبوك واليوتيوب لمتابعين من داخل وخارج الوطن العربي قياس نجاح البرنامج بالمشاهدات عامل زي قياس نجاح مشروعات الـ«ستارت-أب» بالفلوس اللي عرفت تلمها الاتنين قياسات ضحلة وغير معبرة عن حجم التأثير الحقيقي المشاهدات تصلح لقياس الانتشار وليس التأثير لأن التأثير مش دايما بيبقى ظاهر لكن وَقْف البرنامج في يونيو ٢٠٢٠ كشف التأثير ده بوضوح لأول مرة وظهرت قدرة البرنامج على الانتشار العمودي وجذب متابعين من طبقات اجتماعية مختلفة وأجيال مختلفة الموضوع تعدى جيل الألفية- millennials - ووصل جيل الإنترنت -i-gen- والـ baby boomers وجمهور البرنامج مابقاش منحصر في جيل الأفوكادو وبقى ليه متابعين من جيل الأتاري وجيل الآيفون القدرة على خلق اهتمامات مشتركة بين أجيال وطبقات مختلفة ولو بصورة مؤقتة ممكن يكون هو الإنجاز الأهم لبرنامج يعتبر تجربة فريدة تستحق الدراسة الكتاب ده محاولة لكشف سر الخلطة والإجابة عن سؤال: كيف ظهر الدحيح؟ وماتخافش يا عزيزي أنا عارف إن جالك حساسية من مصطلح قصة نجاح
ولذلك أحب أطمنك أنا مش جاي ألعب دور الفنان محمود العسيلي ولا جاي أقولك أنت تقدر يلا قوم افتح عربية كبدة وبعد كده روح إدّي talk في Rise up عن قواعد النجاح الأربعون الصورة الوردية الجميلة للتجارب الناجحة في الأغلب مالهاش أي أساس من الصحة ده غير إنها بتحمل قدر كبير من السذاجة والسماجة والانفصال عن الواقع ولذلك الكتاب مش هدفه التنمية البشرية لإنها مش قصة نجاح مجموعة أبطال خارقين دي قصة نجاح مجموعة من الفاشلين اللي قرروا في وقت ما يستمروا في الفشل ده بكل اصرار لحد ما تحوّل بكثير من الحظ والدعم والامتيازات والجهد والتجربة والخطأ والصبر والمثابرة وستر ربنا ودعاء الوالدين إلى نجاح من المهم توضيح أن الهدف من حكي القصة مش التشجيع على تكرار التجربة البرنامج وليد ظرف تاريخي اجتمعت فيه عدة عوامل نادرة من أهمها الحظ والتوفيق حتى العنصر البشري رغم أهميته ماكانش هو العنصر الفارق لأن فريق العمل على قدر موهبتهم واجتهادهم مهماش أشطر ناس في العالم ولا أكثرهم اجتهادا ده إلى جانب إن معظمهم بيتمتعوا بامتيازات فيما يخص تعليمهم وتجاربهم الحياتية وحتى تركيبتهم الجينية اللي ورثوها من أهاليهم من غير حول ليهم ولا قوة ولذلك من الصعب تكرار التجربة بحذافيرها رغم هواية التاريخ المفضلة في إنه يعيد نفسه تقول لي أومال إيه الهدف من الكتاب ده؟ الكتاب له عدة أهداف أولهم نشر الأمل
اللي على قد ما يبان كليشيه إلا إنه في غاية الأهمية وغيابه في منتهى الخطورة العيش في ظروف صعبة أهون كتير من الاقتناع باستحالة تحسينها والإحباط لا يقل خطورة عن تدهور الاقتصاد وبما إن الناس كلها بتشيّر أخبارها الوحشة بس مهم نكسر سواد اللوحة بشوية بياض حتى وإن كان مجرد نقطة صغيرة الأمل مهم والأمل هنا أمل حقيقي من تجربة لمجموعة من الشباب عايشين معاك في نفس البلد ونفس التوقيت أمل في بكرة لا يتعارض مع رؤية واقع النهارده أمل مش ساذج في اقتناعه بحتمية التغيير والتأثير لكنه متمسك بحقه في المحاولة الهدف الثاني هو تقديم بعض المعلومات الفنية للمهتمين بصناعة المحتوى وده لأن مصر على قد ما محتاجة مهندسين محتاجة مبدعين ناس تقدر تعبر عن اللي حواليها وتأثر فيه عن طريق أقدم قوة في الكون استخدمها رب الكون لخلق الكون الكلمة فعلَّ وعسى الكتاب ده يشجع ناس تكتب وتبدع وتكسر الدنيا الهدف الثالث هو القصة الدحيح مش بيقدم علم ولا بيقدم معرفة الدحيح بيحكي قصص وقصة الدحيح نفسه تستحق إنها تتحكي لأنها مش قصة شخص واحد.. دي قصة فريق كبير من عشرات الأفراد معظمهم وراء الكاميرا ولكنهم سبب رئيسي في استمرار وتطور ونجاح البرنامج
ولحكي حكاية الحكاء والحكائين اللي شغّالين معاه كلهم تم عمل أكتر من ٧٠ مقابلة مع مجموعة متنوعة شملت فريق عمل البرنامج وأصدقاء البرنامج وأهالي فريق عمل البرنامج مجموعة قصص صغيرة بيشكلوا قصة واحدة كبيرة مكتوبة بنفس فورمات سكريبت الحلقات لتسهيل مهمة القراءة ولاستعادة أجواء غرفة الدحيح الصغيرة اللي قدر يفتح منها نافذة على العالم ولكن تذكر عزيزي أنا طاهر مش فريق الدحيح ومش غندور اللي شرفنا على هذا الكوكب من حوالي ٢٧ سنة في ليلة غابت عنها النجوم وكثرت فيها المصادر قطع لضوء سطع وسط المدينة.
ضوء سطع وسط المدينة في أوائل التسعينات إتقدم وليد المحاسب المكافح لسمية مُدرسة الرياضيات الشابة عشان يتجوزها ويلعبوا دورهم في عجلة التاريخ عن طريق نقل جيناتهم لأولادهم للحفاظ على السلالة وفي يوم ١٢ مايو سنة ١٩٩٤ فوجئتْ سمية بآلام الطلْق فجريت هي ووليد على أقرب مستشفى في جدة وليد وسمية (*) Young power couple من المنصورة قرروا يسافروا السعودية للسعي وراء حياة أفضل ليهم ولأولادهم في المستقبل وطول فترة الحمل وليد كان بيحلم بقدوم ولي العهد اللي قرر يسميه إسلام هنجهز أوضة إسلام هنجيب لبس لإسلام ولكن يوم الولادة حصل شيء غريب جدا فجأة وبدون أي مقدمات الأب يقرر يسمى الابن أحمد أحمد وليد الغندور أحمد هو الابن الأكبر لأسرة من أب وأم وخمسة أبناء وكعادة الابن الكبير حظى باهتمام من الأب والأم اللي بيبقوا عايزين يعملوا كل حاجة صح مع الطفل الأول قبل ما يتبعوا مدرسة خليها على الله مع اللي بييجي بعده البيت كان هادي ومليان مشاعر طيبة وده خلاه ينعم بطفولة مسالمة وإن كانت وحيدة بحكم بُعده عن الأهل والأصدقاء نظرا لإقامته في السعودية فكان بيقضي معظم وقته بيتفرج على كارتون ويقعد يحاول يقلد الشخصيات ويتكلم زيهم ولما باباه اترقى وبقى مدير مبيعات لشركة لعب أطفال كبيرة
بقى بيجيب له ألعاب من كل شكل ولون ألعاب حبها وارتبط بيها عاطفيا منها لعبة Woody أنتيم الأستاذ «باظ يطير» من فيلم Toy Story اللي ماكانش بيسيبها من إيده حتى وهو نايم وبما إن ماعندوش حد يلعب معاه كان بيقعد بالساعات يلعب لوحده ويخترع سيناريوهات ويألف قصص وده نمى خياله وخلى عنده قدرة على الحكي من سن صغيرة جدا ومع الوقت كبر أحمد وبقى عنده إخوات عمر وكريم ومحمود وفاطمة وابتدت شخصيته تتشكل ويبان ملامحها خد الهدوء وحسن الاستماع وحب القراءة من باباه وخد حس الفكاهة وحب الموسيقى من مامته وخد الطيبة من الاتنين اللي كانوا مصممين إنهم مايوفروش أي جهد أو فلوس في سبيل تعليمه أحسن تعليم فعلى عكس أبناء الكثير من المغتربين أبوه صمم يدخله المدرسة الدولية الوحيدة في المدينة في الوقت ده رغم مصاريفها العالية اللي مثلت حمل كبير على أسرته المتوسطة باعتبار إن الاستثمار في التعليم هو الاستثمار السليم وإن المخ أهم من العقارات وفي المدرسة أحمد كان طفل جميل دايما مبتسم ابتسامة من القلب بتسعد القلب
وده حبب فيه زمايله ومدرسينه خاصة إنه كان متفوق وعنده إحساس بالمسئولية مابياخدش دروس خصوصية ومن أول رابعة ابتدائي ابتدى يذاكر لوحده إلى جانب إنه في الرياضة ماعندوش ياما ارحميني كسب بطولة المدرسة في كرة القدم وخد أحسن لاعب في خامسة ابتدائي ولكن رغم كل ده كان بيتعرض للتنمر زي ما انت عارف يا عزيزي حوش المدرسة غابة والطلبة فيه ديابة
وأحمد لا ينتمي لعالم نسل الأغراب ده ومابيحبش يزعل حد المشكلة إن أوقات اللي مابيحبش يزعل حد ده الناس هي اللي بتزعله ولكنه رغم كده كان إنسان مسالم مابيحبش المواجهات بيذاكر وبيلعب رياضة طول السنة الدراسية في السعودية وبيرجع مصر في الصيف يشوف أهله في المنصورة واستمر الحال كما هو عليه لحد ما وصل لسادسة ابتدائي باباه اترقى وبقى عنده وقت أكتر للقراءة فبقى دودة كتب بيقرا بالساعات في البيت قدام ابنه اللي في محاولة لتشجيعه على القراءة اشتراله كتاب هاري بوتر ولكن بعد ما قرا نصه ماكملوش لإنه رغم إعجابه بالقصة والشخصيات ماكانش حاسس إنه هيستفيد أي حاجة من قراءة شيء مش حقيقي أنا مالي أنا بمدرسة السحرة هو أنا عصاية مقشة؟ لكن الأب مااستسلمش وفي أثناء إحدى رحلاتهم الأسبوعية لسوق السيارات كغاوي عربيات قديم وقف وجاب شوية كتب لأحمد، منهم رواية كانت مكسرة الدنيا ساعتها وقال له إنه لو قراها هيديله المكافأة اللي يحبها وهكذا بدأت رحلة أحمد مع القراءة برواية وضحت له إن البلد مش عايزة مهندسين ولكن عايزة صيع عمارة يعقوبيان لعلاء الأسواني عارف اللي بجد بجد حرام إيه يا عبده؟ الزنا أحمد أعجب بالتحدي وبدأ يقرا الرواية واتصدم بالأحداث اللي فيها معقول الكبار المحترمين بيتكلموا في حاجات قليلة الأدب كده؟
ورغم إنه مافهمش نصها إلا إنه صمم يكملها لأنها عرفته على شخصيات وأماكن وفتحت عينه على عوالم مختلفين عن العالم بتاعه عالم مابيشوفهوش رغم إنه محاوطه من كل حتة وكإنسان عنده فضول فطري ونهم لمعرفة ما لا يعرف خلصها بعد أسبوع وحس لأول مرة في حياته بإنجاز قراءة كتاب كامل خارج الدراسة وباباه نفذ وعده وجابله كتب تانية وهكذا من كتاب لكتاب اكتشف أحمد متعة ماكانش يعرف عنها حاجة قبل كده وخد الجرعة الأولى من إدمان هيستمر معاه طول حياته
